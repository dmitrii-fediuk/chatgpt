<!-- 2024-10-04 Dmitrii Fediuk https://upwork.com/fl/mage2pro
1) «Document knowledge for «Turkcell Superonline» custom GPT»: https://github.com/dmitrii-fediuk/chatgpt/issues/6 
2) "Turkcell Superonline: «Yabancılara Fiber (24 Ay) Kampanya Taahhütnamesi»": https://df.tips/t/2400 -->

Superonline İletişim Hizmetleri A.Ş.'ye;  
Telefon No: +90 850 229 00 00, Faks No: +90 850 229 75 75  
Aydınevler Mahallesi İnönü Caddesi No:20 Küçükyalı Ofispark 34854 Maltepe/İstanbul adresinde mukim Superonline İletişim Hizmetleri A.Ş. (TURKCELL SUPERONLINE) (MERSİS No: 7144494375322904) tarafından 03.01.2022 tarihinden itibaren düzenlemekte olan **Yabancılara Fiber (24 Ay) Kampanyasından** (Kampanya) **Bireysel Abone olarak** yararlanmak istemem sebebiyle;

**1.** İşbu Yabancılara Fiber (24 Ay) Kampanya Taahhütnamesinin (Taahhütname) TURKCELL SUPERONLINE Abonelik Sözleşmesinin (Abonelik Sözleşmesi) ayrılmaz bir parçası ve eki mahiyetinde olduğunu, işbu Taahhütnamede yer almayan hususlarda Abonelik Sözleşmesi hükümlerinin geçerli sayılacağını ve işbu Taahhütnamenin uygulanmasından doğacak ihtilaflar bakımından Abonelik Sözleşmesinde yer alan hükümlerin uygulama alanı bulacağını;
**2.** İşbu Kampanyadan yabancı uyruklu olan ve bu kapsamda ilgili belgeleri (superonline.net web sitesindeki işbu Kampanyanın yer aldığı sayfada ilgili belgeler belirtilmektedir) sunan yeni ve mevcut bireysel TURKCELL SUPERONLINE Fiber İnternet abonesi olmam, kampanya başvurumu TURKCELL SUPERONLINE saha kanalları (FÇM, DÇM, TİM) ve çağrı merkezi satış kanalından gerçekleştirmem, TURKCELL SUPERONLINE tarafından sunulan hediyeli bir cihaz kampanyasından hâli hazırda yararlanmamam ve TURKCELL SUPERONLINE aboneliğimin askıya alınmamış olması durumunda yararlanabileceğimi bildiğimi;
**3.** İşbu Kampanyadan yeni müşteri olarak yararlanabilmem için öncelikle; Kampanya başvurum sonrası talep girişi tamamlandıktan sonra tarafıma gönderilecek SMS bilgilendirmesine istinaden 2 (iki) iş günü içinde Kurulum ve Aktivasyon Hizmetlerinin ücreti olarak tüm vergiler dahil toplam 350 TL'lik (ÜçyüzelliTürkLirası) Kurulum ve Aktivasyon bedelini kredi kartı ile ödeme alınan online kanallardan ya da kredi kartı ile FÇM, DÇM, TİM'ler üzerinden ya da anlaşmalı bankalardan peşin olarak ödemem gerektiğini; ilgili tutar ödendikten sonra tarafıma SMS ile tekrar bilgilendirme yapılacağını ve Kampanya aktivasyon sürecinin devam edeceğini, işbu maddede belirtilen ödemenin belirtilen sürede yapılmaması durumunda ise Kampanyaya katılma talebimin iptal olacağını;
**4.** TURKCELL SUPERONLINE'dan kaynaklanan teknik sebeplerden ötürü internet hizmetimin aktiflenememesi durumunda ya da aktivasyon sürecinin içinde olmasına karşın henüz internet hizmetinin başlamamış olması kaydıyla ve kampanya talebimi kendi isteğimle iptal etmem durumunda, ödemiş olduğum tüm vergiler dahil 350 TL (ÜçyüzelliTürkLirası) Kurulum ve Aktivasyon bedelinin tarafıma abonelik sözleşmesinde belirtilen detaylar kapsamında iade edileceğini;
**5.** İşbu Kampanya kapsamında kullandığım bireysel Fiber İnternet Hizmeti kapsamında aşağıdaki durumların bir veya birden fazlasının gerçekleştiğinin TURKCELL SUPERONLINE tarafından tespit edilmesi ve işbu Kampanya kapsamında sunulan hizmetin tarafımca işbu Taahhütnameye aykırı surette ticari amaç vs. şekilde kullanıldığına TURKCELL SUPERONLINE tarafından kanaat getirilmesi halinde TURKCELL SUPERONLINE'nın derhal ve yazılı bir bildirim yapmasına gerek olmaksızın tarafımı Kampanyadan çıkarma ve tarafıma sunulan faydaları derhal durdurma hakkının bulunduğunu; bu durumda Taahhütnamenin 11. (onbirinci) maddesinin uygulama alanı bulacağını ve Abonelik Sözleşmemin TURKCELL SUPERONLINE tarafından haklı nedenle tek taraflı olarak herhangi bir ihbara gerek olmaksızın feshedileceğini; Abonelik Sözleşmesi kapsamında tarafıma sunulan her türlü hizmetimin TURKCELL SUPERONLINE tarafından tek taraflı olarak sonlandırılacağını ve hakkımda hukuki ve cezai her türlü yasal işlemin başlatılacağını;
**6.** İşbu Kampanya kapsamında TURKCELL SUPERONLINE tarafından Ek-1'deki tarife alternatifleri kapsamında sunulan Fiber Internet Hizmetinden yararlanmak istediğimi, bu kapsamda Ek-1'de yer alan Fiber Internet Tarifeleri (her biri ayrı ayrı Tarife olarak anılacaktır) arasından, Tarife yanındaki kutuyu işaretlemek suretiyle seçimimi beyan ettiğim bir Tarifenin, işbu Taahhütnamenin imzalanmasından sonra,  
i. yeni abone olmam halinde gerçekleştirilecek modem (Modem) kurulumu (Kurulum) akabinde TURKCELL SUPERONLINE sistemlerinde kayıtlı cep telefonu numarama ücretsiz olarak gönderilecek aktivasyon mesajından sonra 24 (yirmidört) ay süresince (Taahhüt Süresi) tanımlanacağını,  
ii. mevcut abone olmam halinde ise, TURKCELL SUPERONLINE sistemlerinde kayıtlı cep telefonu numarama ücretsiz olarak gönderilecek aktivasyon mesajından sonra Taahhüt Süresi boyunca tanımlanacağını;
**7.** İşbu Taahhütname kapsamında TURKCELL SUPERONLINE tarafından gönderilecek aktivasyon mesajını takip eden ilk aydan başlamak üzere, Ek-1'de belirtilen tüm vergiler dahil aylık indirimli Tarife bedeli ile seçimime bağlı olarak tarafıma tahsis edilen Wi-fi 5 veya Wi-fi 6 Modem kullanım ücreti toplamının (Aylık Toplam Kampanya Bedeli) TURKCELL SUPERONLINE tarafından Taahhüt Süresince Internet Ücretleriniz adı altında tarafıma her ay faturalandırılacağını, bu kapsamda Taahhüt Süresi boyunca TURKCELL SUPERONLINE Fiber İnternet Hizmeti aboneliğimi iptal ettirmemem/ bir başkasına devretmemem/ hizmeti durdurmamam/TURKCELL SUPERONLINE tarafından durdurulmasına sebep olmamam gerektiğini;
**8.** Fiber Internet Hizmetinin yanı sıra numara tahsisi suretiyle TURKCELL SUPERONLINE'dan sabit telefon hizmeti almam halinde, detayları www.superonline.net adresli TURKCELL SUPERONLINE internet sitesinde (Web Sitesi) yer alan koşullara bağlı olarak TURKCELL SUPERONLINE tarafından Taahhüt Süresince her ay tüm vergiler dahil 4,99 TL (DörtTürkLirasıdoksandokuzKuruş)'lik minimum kullanım ücretinin TURKCELL SUPERONLINE tarafından tarafıma ayrıca faturalandırılacağını;
**9.** Taahhüt Süresi sona erdikten sonra, aksini TURKCELL SUPERONLINE'a yazılı olarak bildirmediğim veya farklı TURKCELL SUPERONLINE kampanyasından yararlanmayı seçmediğim müddetçe, işbu Kampanya kapsamındaki Tarife seçimime bağlı olarak, Fiber Internet Hizmetinin sürekliliğini sağlamak için ilgili taahhütsüz TURKCELL SUPERONLINE Fiber İnternet tarifesinin tanımlanmasını talep ettiğimi ve bu tanımlamaya onay verdiğimi, bu tanımlamanın Taahhüt Süresinin yenilenmesi anlamına gelmediğini ve bu kapsamda Web Sitesinde belirtilen ilgili güncel taahhütsüz Fiber İnternet Tarifesi bedelinin her ay TURKCELL SUPERONLINE faturama yansıtılacağını, kampanya kapsamında sağlanan Modem üzerinden sunulmaya devam edilen TURKCELL SUPERONLINE hizmeti için anılan tutara ek olarak Wi-fi 5 destekli veya Wi-fi 6 destekli modem kullanmam durumunda tüm vergiler dahil aylık 12 TL (OnikiTürkLirası) Modem kullanım ücretinin de aboneliğim süresince faturalanacağını;
**10.** Kampanya kapsamında sunulan Tarifeler dışında/bunlara ilave olarak kullanacağım TURKCELL SUPERONLINE tarafından sunulan katma değerli servislerin yararlanacağım kampanya veya tarife kapsamında ayrıca faturalandırılacağını, söz konusu katma değerli servislere ilişkin olarak varsa ilgili taahhütname ve/veya kullanıcı sözleşmesi koşullarının uygulama alanı bulacağını, ALO Hizmeti (TURKCELL SUPERONLINE Sabit Telefon Hizmeti) tercih etmem durumunda yapacağım konuşmaların Web Sitesinde yer alan güncel tarife ücretlerinden ayrıca faturalandırılacağını;
**11.** İşbu Taahhütnamede ve/veya Abonelik Sözleşmesinde belirtilen yükümlülüklerime kısmen veya tamamen aykırı davranmam sonucu Kampanyadan çıkarılmam ve/veya Taahhüt Süresi sona ermeden Kampanyadan ayrılmak istemem ve/veya Abonelik Sözleşmesi ile tesis edilen aboneliğimi tek taraflı olarak feshetmem veya söz konusu aboneliğimin işbu Taahhütnamedeki veya Abonelik Sözleşmesindeki yükümlülüklerimi yerine getirmemem ve/veya işbu Taahhütnamenin 5. (beşinci) maddesinde belirtilen aykırılıklardan bir veya birden fazlasının gerçekleşmesi nedeniyle TURKCELL SUPERONLINE tarafından feshedilmesi ve/veya Kampanya katılımı için verdiğim bilgi ve belgelerin eksik/sahte olduğunun, Kampanyanın ticari amaç için kullanıldığının tespiti ve/veya Kampanyanın suistimal edilmesi halinde, aşağıdaki şekilde hesaplanacak bedelin, Kampanyanın iptalinden sonraki ilk faturaya tek seferde Kampanya İptal Bedeli olarak yansıtılacağını ve işbu Kampanyadan otomatik olarak çıkarılacağımı;  
· ilgili Tarifenin tanımlandığı tarihten söz konusu aykırılığın gerçekleştiği tarihe kadar TURKCELL SUPERONLINE tarafından her bir ay için sağlanan indirim bedellerinin (Kampanya kapsamındaki Tarife için geçerli olan tüm vergiler dahil indirim bedeli Ek-1'deki tabloda yer almaktadır.) aykırılığın gerçekleştiği tarih itibariyle tahakkuk eden tutarın toplamı VEYA  
· eğer yukarıda sayılan tutarların toplamına göre lehime olacaksa söz konusu aykırılığın gerçekleştiği tarihten Taahhüt Süresi bitimine kadar TURKCELL SUPERONLINE'a ödemem gereken Aylık Toplam Kampanya Bedelleri toplamı;
**12.** TURKCELL SUPERONLINE Fiber İnternet Hizmetini Taahhüt Süresi içerisinde iptal etmem durumunda TURKCELL SUPERONLINE internet hizmeti üzerinden verilen diğer servislerin (TV+ Hizmeti vb.) de iptal edileceğini, söz konusu servislere ilişkin olarak varsa ilgili taahhütname ve/veya kullanıcı sözleşmesi koşullarının uygulama alanı bulacağını;
**13.** İşbu Taahhütname konusu Fiber İnternet Hizmetini sonlandırmak istemem durumunda, buna ilişkin talebimi TURKCELL SUPERONLINE'a veya Fiber İnternet Hizmetinin aboneliğini başlatmaya yetkili TURKCELL SUPERONLINE bayisine yazılı olarak veya TURKCELL SUPERONLINE'a faks (+90 850 502 61 49) yoluyla veya ilgili mevzuatta belirlenen diğer yöntemlerle bildirmem gerektiğini, bu halde Fiber İnternet Hizmetimin ve işbu Taahhütnamenin tüm faydalarıyla birlikte sona erdirileceğini, ancak bu durumda işbu Taahhütnamenin 11. (onbirinci) maddesinin uygulama alanı bulacağını;
**14.** İşbu Taahhütnameyi onaylamamla beraber, eğer yeni abone isem, seçimime göre, Fiber İnternet Hizmeti ile uyumlu bir adet Wi-fi 5 veya Wi-fi 6 destekli Modemi, kutusu hiç açılmamış, yırtılmamış, hasar görmemiş ve/veya kullanılmamış ya da yenilenmiş halde, aylık kullanım ücreti alınmak kaydıyla teslim aldığımı, söz konusu Modemin çalışır halde bulundurulması sorumluluğunun tarafıma ait olduğunu, Modemin sadece Fiber İnternet Hizmeti aboneliğim süresince kullanabilmem amacıyla tarafıma aylık kullanım ücreti alınmak kaydıyla teslim edildiğini bildiğimi, Taahhüt Süresi içerisinde herhangi bir sebeple TURKCELL SUPERONLINE aboneliğimin sonlanması halinde eğer yeni abone isem işbu Taahhütname ile teslim edilen, eğer mevcut abone isem tarafıma öncesinde TURKCELL SUPERONLINE tarafından sağlanmış olan Modemi herhangi bir TURKCELL SUPERONLINE bayisine çalışır durumda ve tüm parçaları eksiksiz olarak 10 (on) gün içerisinde teslim etmekle yükümlü olduğumu, Modemi TURKCELL SUPERONLINE bayisine zamanında teslim etmemem veya Kurulumda sunulan parçaları eksik/bozuk şekilde teslim etmem halinde Fiber Modem Wi-fi 5 için tüm vergiler dahil 600 TL (AltıyüzTürkLirası), Fiber Modem Wi-fi 6 için tüm vergiler dahil 1200 TL (BinikiyüzTürkLirası) tutarındaki Modem bedelinin TURKCELL SUPERONLINE tarafından tarafıma tek seferde faturalandırılacağını;
**15.** Kurulum esnasında Modem ile birlikte tarafıma teslim edilen (Aparatlar) TURKCELL SUPERONLINE bayisine 14. (ondördüncü) maddede belirtilen süre içerisinde teslim edilmemesi ve/veya eksik/bozuk şekilde teslim edilmesi halinde, teslim edilmemiş/eksik/bozuk her bir Aparat için işbu Taahhütname ile birlikte imzaladığım müşteri hizmet tutanağında (Hizmet Formu) belirtilen bedellerin TURKCELL SUPERONLINE tarafından tarafıma tek seferde faturalandırılacağını bildiğimi;
**16.** Kampanya kapsamında aldığım Fiber İnternet Hizmetini nakil etmem durumunda tüm vergiler dahil 150 TL (YüzElliTürkLirası) tutarındaki nakil ücretinin TURKCELL SUPERONLINE tarafından tarafıma ayrıca faturalanacağını;
**17.** TURKCELL SUPERONLINE'ın Ek-1'deki Kampanya Paketinin kapsamı ve/veya bedelinde aşağıda sayılı hallerde değişiklik yapma ve yaptığı değişiklikleri, tarafıma göndereceği faturalara, makul bir süre önceden Web Sitesinden bilgi vermek koşuluyla yansıtma hakkını saklı tuttuğunu;  
· Yetkili makamların işlemleri veya yürürlükteki mevzuat uyarınca:  
(i) vergi, resim, harç ve benzeri mali yükümlülüklerin tutarında/oranında değişiklik yapılması,  
(ii) yeni bir vergi, resim, harç ve/veya benzeri mali yükümlülük ihdas edilmesi,  
· Başta enflasyon olmak üzere makroekonomik göstergelerde olağan sayılamayacak bir oranda değişiklik yaşanması;
**18.** İşbu Kampanyadan faydalandığım süre boyunca bu Kampanya kapsamındaki hizmetlere ilişkin fatura bilgilerimin ilk aydan itibaren tarafıma yalnızca SMS yoluyla iletilmesini tercih ettiğimi, başka bir deyişle fatura bilgilerimin ayrıca diğer yöntemlerle iletilmeyeceğini, dilersem TURKCELL SUPERONLINE Çağrı Merkezini (+90 532 532 00 00) aramak veya TURKCELL SUPERONLINE Abone Merkezleri aracılığıyla talebimi iletmek suretiyle diğer yöntemlerle almayı talep edebileceğimi;
**19.** İşbu Taahhütnamenin imzalandığı tarihte Ek-1'de seçtiğim Tarifeye ilişkin bedelin işbu Kampanya dahilinde taahhüt kapsamında olduğunu, diğer tarifelerinse taahhüt kapsamında olmadığını, bundan hareketle Taahhütname imza tarihinden sonra Taahhüt Süresi içinde alt/üst tarifelerden birine geçiş yapmam halinde, geçiş yaptığım ilgili tarifenin Web Sitesinde yayınlanan güncel ücretinin tarafıma yansıtılacağını;
**20.** Aşağıda belirtilen adresin, tarafıma yapılacak olan tebligatlar için geçerli olan adres olduğunu, adres değişikliğini TURKCELL SUPERONLINE'a yazılı olarak bildirmedikçe, tarafıma yapılacak her türlü tebligatın aşağıda belirtilen adrese gönderileceğini ve geçerli bir tebliğin yasal sonuçlarını doğuracağını;
**21.** TURKCELL SUPERONLINE'ın, her zaman için, tek taraflı bildirimi ile, işbu Taahhütnameyi veya Taahhütnamedeki hak ve alacaklarını üçüncü kişilere kısmen veya tamamen devretme/temlik etme hakkına sahip olduğunu;
**22.** Adres değişikliği sebebiyle Internet Hizmetinin farklı bir adrese taşınması talep edildiğinde, yeni adresteki altyapıya bağlı olarak TURKCELL SUPERONLINE tarafından farklı bir internet hizmeti sunulabileceğini veya gerekli altyapının bulunmaması halinde hizmet sunulamayabileceğini, böyle bir durumun gerçekleşmesi halinde adres değişikliğimi resmi bir evrakla belgelendirmem şartıyla Taahhüt Süresi sona ermeden Kampanyadan Kampanya İptal Bedeli ödemeden çıkabileceğimi;
**23.** İşbu Taahhütnameyi ve/veya Taahhütnamedeki hak ve alacaklarımı üçüncü kişilere devir ve temlik edemeyeceğimi;
**24.** İşbu Taahhütnameyi okuduğumu, anladığımı ve kabul ettiğimi taahhüt ederim.